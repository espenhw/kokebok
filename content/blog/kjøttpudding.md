---
title: Kjøttpudding
date: 2025-10-28
tags:
  - kjøttdeig
---
# Kjøttpudding

Dette var en av mine favoritter som barn, og også en av barnas favoritter i oppveksten.  Det er relativt lettvint 
mat, mesteparten av tiden står den i ovnen og passer seg selv.

## Du trenger:

### Kjøttpudding:

* 500 g kjøttdeig
* 1 ss potetmel
* 3 dl melk
* revet muskatnøtt
* salt
* pepper

### Potetmos:

* poteter
* smør
* melk
* salt
* hvit pepper

### Rød saus:

* 2 ss tomatpure
* cayennepepper
* buljongpulver
* maizenna

## Slik gjør du:

Rør alt godt sammen; du må gjette deg fram til hvor mye krydder du skal ha i, men ikke bruk for lite salt og muskat!

Hell kjøttblandingen i en brødform og stek den i ovnen på 175&deg; i ca. 50 minutter, til saften som kommer ut når du stikker i den er klar.

Mens puddingen steker, skreller du potetene og skjærer dem i biter (jeg pleier å dele hver potet i fire eller åtte, 
avhengig av størrelse).  Kok dem møre i akkurat nok vann uten salt.  Hell av og ta vare på potetvannet.

La potetene dampe litt av; så moser du dem med en solid klatt smør, og sper med melk til du er fornøyd med 
konsistensen; smak til med salt og pepper.

Når puddingen er ferdig heller du kraften fra formen i en gryte sammen med potetvannet (du tok vare på det, ikke 
sant?) og rører inn tomatpure.  Spe med mer vann om nødvendig for å få nok saus, jevn med maizenna og smak til med 
buljongpulver og cayennepepper.  Sausen skal ikke være sterk, per se, men ha et lite bitt.

Brokkoli eller andre grønne grønnsaker passer godt til.