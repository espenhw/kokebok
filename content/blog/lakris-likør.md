---
title: Lakrislikør
date: 2025-06-22
tags:
  - drikke
  - sprit
  - likør
  - lakris
---
# Lakrislikør

Jeg er glad i lakris.  Kanskje litt i overkant.  Så da er det bare naturlig å lage en lakrislikør.

Oppskriften her ender opp med ca. 1,2 liter likør som holder 30% alkohol, og inneholder ca. 290g sukker/liter.  Jeg syns det er passe både sterkt og søtt; du kan selvfølgelig justere vann- og sukkermengden etter smak.

## Du trenger:

* 75g ren lakris (jeg har brukt [denne](https://mecindo.no/lakrids-smaa-sorte-75g-no))
* 385ml vann
* 332g sukker
* 600ml 60% sprit
* Salmiakksalt (hvis du vil ha salmiakksmak - jeg anbefaler i så fall å lage halvparten med, halvparten uten)

## Slik gjør du:

Ha lakrisen og 200ml vann i en liten kjele og varm det over svak varme mens du rører, til lakrisen er oppløst.  Dette tar en stund; det er lurt om det ikke koker.  Ta kjelen av varmen og la det kjøles til romtemperatur.

Ha resten av vannet (185ml) og sukkeret i en annen kjele og varm det sakte opp mens du rører, til sukkeret er oppløst og væsken er klar.  Pass på at det ikke koker.  Ta også dette av varmen og la det kjøles til romtemperatur.

Så blander du sukkerlake, lakris og sprit godt sammen (en magnetrører er ypperlig her) og har det på flaske.  Det er lurt å sile likøren på vei over i flasken, da det kan forekomme klumper av lakris.

Hvis du vil ha salmiakksmak:  Jeg syns det er passe med 1g salmiakksalt til 500ml likør.  Smak deg frem!