---
title: Karamellpudding
date: 2025-10-28
tags:
  - dessert
---
# Karamellpudding

Denne oppskriften fra min mormors barndomshjem er en familiefavoritt.  Da barna var små og Oluf og Therese levde 
måtte vi alltid lage en ekstra pudding når det skulle være familieselskap, siden de to satte til livs en hel pudding 
på deling.

## Du trenger:

### Karamellsaus:

* 200 g sukker
* 2 dl vann

### Pudding:

* 4 egg
* 3 dl melk
* 3 dl kremfløte
* 70 g sukker
* en vaniljestang

## Slik gjør du:

Sett ovnen på 130&deg; (120&deg; med varmluft).

### Karamellsaus:

Ha vann og sukker i en tykkbunnet gryte og kok det opp på middels varme; når det koker skrur du opp til høy varme og 
lar det koke UTEN Å RØRE til det har fått en fin karamellfarge.  Husk at kokeprosessen fortsetter etter at du har 
tatt karamellen av varmen, så stopp i tide.

Bruk karamellen til å glasere en en-liters brødform (bruk grytekluter, dette blir varmt!).

### Pudding:

Del vaniljestangen på langs og skrap ut frøene.  Ha dem, sammen med de andre ingrediensene, i en bolle og visp dem 
lett sammen (resten av vaniljestangen kan du legge på sprit for å få vaniljeekstrakt, eller putte i et glass med 
sukker for å lage vaniljesukker).

Hell puddingrøren i den glaserte brødformen, og stek den i vannbad i ovnen til den har satt seg (dette tar 1&half; &ndash; 2 timer).  Sett den deretter kaldt til den skal serveres.

## Servering:

Hvelv puddingen over på et passende fat (gjerne med litt høye kanter, så ikke sausen skvulper over).  Hvis mye av 
sausen sitter fast i formen kan du helle i litt kokende vann og røre forsiktig.

Puddingen står godt på egne ben, men noen liker friske bær og/eller krem til.