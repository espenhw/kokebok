---
title: Varm sjokolade
date: 2025-06-24
tags:
  - drikke
  - jul
---
# Varm sjokolade

Det er ikke veldig mange juletradisjoner som er viktige for meg.  Men en ting må til for at jeg skal få julestemning:  Varm sjokolade og [julekake](julekake.md).  Gjerne mens man ser på tegnefilmer.

Men varm sjokolade er ikke bare til jul; det er godt nær sagt når som helst.

## Du trenger:

* 100-125 g mørk sjokolade (kvalitet teller)
* 7 dl helmelk
* 1 ss honning
* 1 ss råsukker (Demerara)
* 1 kanelstang
* 1 ts vaniljeekstrakt (igjen, kvalitet teller)

## Slik gjør du:

Varm melken i en gryte til det ryker; det er viktig at det ikke koker, da smaker sjokoladen grøt.

Brekk opp sjokoladen i små biter så den smelter lettere; ha den i melken sammen med honning, sukker, kanel og vaniljeekstrakt.

Rør til sjokoladen har smeltet; først vil væsken virke litt kornete, men fortsett å røre til den er glatt og fin.

Avhengig av hvor mye kakao sjokoladen inneholder kan det være du trenger å søte litt mer; smak deg frem.

Hvis du orker, blir sjokoladen bare bedre hvis du lar den "surre" en stund - etter hvert vil den tykne litt; bare pass på at den ikke koker!

Server med mykpisket krem med litt vaniljesukker i.

## Varianter:

Hvis du ikke skal kjøre bil, er det innmari godt med en klunk god rom i.  Eller du kan ha i litt chili.