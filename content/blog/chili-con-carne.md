---
title: Chili con carne
date: 2025-06-09
tags:
  - chili
  - meksikansk
  - kjøttdeig
  - bønner
---
# Chili con carne

Denne oppskriften har utviklet seg over tid, etterhvert som jeg har fått ny kunnskap og nye inspirasjoner.  Slik den
står i dag er den tyngst inspirert av Craig Whitsons bok *Far heter Daddy* og en oppskrift jeg fant på nettet, men ikke
finner igjen akkurat nå.

Hemmeligheten bak smaken er blandingen av forskjellige typer tørket chili.  De viktigste er guajillo og ancho, men hvis
du tåler litt piff vil jeg sterkt anbefale å ihvertfall ha med chipotle - chile de arbol er for spesielt interesserte.

Styrken kan også reguleres ved å bruke mer eller mindre av frøene og hinnene i chiliene; selv fjerner jeg nesten alle
frøene når jeg lager dette, men det er fordi jeg skal servere Annabel (som er følsom for capsaicin).

Som vanlig er målene under ca.-mål, men de er et utgangspunkt.  Smak deg frem til du er fornøyd!

![chili-con-carne.jpg](/img/chili-con-carne.jpg)

## Du trenger:

* 1 ancho-chili
* 1 guajillo-chili
* 1 chipotle-chili (kan sløyfes)
* 1 chile de arbol (kan/bør sløyfes - gir mye piff)
* 1 løk (helst rød, men gul funker fint)
* 1 gulrot
* 2-3 fedd hvitløk
* 400-500 gram kjøttdeig
* litt olje til steking
* 1 ts spisskummen
* 1 boks øl (med mye smak). Du trenger ca. 3 dl - resten kan gå i kokken!  Eller du kan bruke vann, hvis du er kjedelig.
* 2 ss tomatpuré
* 1 ss [Worcestershire-saus](worcestershire-saus.md)
* 1 ts meksikansk oregano (vanlig oregano funker, men er ikke helt det samme)
* 1 ts kakaonibs ELLER 20g kokesjokolade
* 2 bokser à 400g bønner (velg noen du liker - gjerne med chilisaus, men det er ikke viktig)
* 1 liten boks mais (eller stor, hvis du er glad i mais)
* Ris og tortillachips til servering
* Litt koriander til å strø over, hvis du liker det

## Slik gjør du:

Fjern frøene og hinnene (hvis du vil) fra de tørkede chiliene, skjær dem i biter og dekk dem med kokende vann.  La dem
ligge i bløt i ca. 20 minutter, og kjør dem sammen med vannet til en glatt saus med stavmikser eller blender.

Hakk løken, skrell gulroten og skjær den i skiver, og finhakk hvitløken. Hvis bønnene ikke er av typen med chili-saus kan
det være lurt å helle av væsken og skylle dem.

Brun kjøttdeigen i en gryte med tykk bunn (jerngryte er ypperlig).  Når den begynner å få god farge, skrur du ned
varmen litt, har i løken og gulrotbitene, og steker videre til løken begynner å bli gjennomsiktig - det tar et par
minutter.  Så har du i hvitløk og spisskummen, og steker videre i ett minutts tid.

Du vil se at det sitter litt stekeskorpe i bunnen av gryta; hell på litt øl og kok dette ut mens du skraper med en sleiv
e.l.  Spe med mer øl om nødvendig.

Nå skal vi ha i tomatpuré, [Worcestershire-saus](worcestershire-saus.md), oregano og kakaonibs (eller sjokolade); rør
godt rundt og la det putre litt.  Hell på mer øl og la det koke litt inn.

Til slutt heller du oppi bønner og mais, og rører rundt.  Hvis chilien virker for tykk, ha i mer øl.

La dette putre under lokk så lenge du gidder.  Jo lengre det står, jo bedre blir det!

Jeg har etterhvert kommet frem til at det er koseligst å servere ris ved siden av.  Men: hvis du vil ha alt i en gryte,
har du i noen never ris og litt vann og lar det putre videre til risen er ferdig.  Her må du passe på at ikke chilien
blir for tykk.

Like før servering smaker du til med salt og pepper.
