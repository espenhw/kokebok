---
title: Worcestershire-saus
date: 2025-06-09
tags:
  - basisoppskrift
  - saus
---
# Worcestershire-saus

Først av alt: [Det uttales "woosteh-sheer"](https://www.youtube.com/watch?v=cpvCdxbTeUI). Når vi nå har fått det av veien:
Den beste Worcestershire-sausen er Lea & Perrins.  Problemet er at den inneholder gluten, ihvertfall den som er å få kjøpt
i Norge (i noen land er den glutenfri, men ikke her).  Det går jo ikke, når Ada har cøliaki.  Så hva gjør man?  Jeg, ihvertfall,
lager min egen - og den er nesten like bra som originalen.

Denne oppskriften er basert på [denne fra Serious Eats](https://www.seriouseats.com/sauced-worcestershire-sauce-recipe),
lett modifisert.  Den tar lang tid, men er verdt strevet.

## Du trenger:

* 250 ml eplesidereddik
* 60 ml (4 ss) melasse (mørk sirup hvis du ikke finner)
* 60 ml (4 ss) tamari-saus (eller annen glutenfri soyasaus)
* 30 ml (2 ss) tamarindkonsentrat (kjøpt eller [hjemmelaget](https://showmethecurry.com/odds-ends/homemade-tamarind-concentrate-paste.html))
* 2 ss gule sennepsfrø
* 1 ss salt
* 1/2 ts hele pepperkorn
* 1/2 ts hel nellik
* 1/4 ts currypulver (velg styrkegrad selv)
* 3 grønne kardemommepods
* 2 chiles de arbol (kan sløyfes, eller halveres)
* 2 fedd hvitløk
* 3 ss thailandsk fiskesaus
* 1/2 gul løk
* drøyt to cm fersk ingefær
* 1/2 kanelstang
* 60 ml (4 ss) sukker

## Slik gjør du:

Knus de hele krydderne lett i en morter. Ikke gå for hardt til verks her, da bare skaper du ekstra arbeid for deg selv
senere.

Hakk løken, knus hvitløken, skjær chilien i biter, og skrell og enten finhakk eller riv ingefæren.

Ha alle ingrediensene unntatt sukkeret i en gryte og gi det et oppkok; reduser så varmen til det såvidt småkoker og la
brygget gjøre det i ca. ti minutter.

Mens det småkoker smelter du sukkeret i en annen gryte, på ikke for sterk varme, til det er mørkegulbrunt og sirupsaktig
i konsistensen - det tar ca. fem minutter.  Så pisker du dette inn i den småkokende sausen, i en tynn stråle (**ADVARSEL:**
dette kan sprute.  Vær forsiktig!), og lar det koke videre i drøye fem minutter til.

Så skrur du av varmen og lar guffa avkjøle litt, så ikke det skjer noen ulykker i neste steg.  For nå skal det over i et
Norgesglass e.l., med tett lokk...

Dette glasset setter du i kjøleskapet i tre uker.  Rist litt på det innimellom, hvis du gidder.

Etter tre uker siler du guffa; er du skikkelig petimeter filtrerer du det gjennom et kaffefilter til slutt, men det tar
**evigheter**.

Den ferdige sausen er holdbar i kjøleskap i et års tid.
