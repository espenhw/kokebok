---
title: Blomsterlikør
date: 2025-06-14
tags:
  - drikke
  - sprit
  - likør
  - blomster
---
# Blomsterlikør

Denne oppskriften er litt mer arbeidskrevende enn andre måter å lage likør på, men jeg lover at resultatet blir bra.

Fremgangsmåten er basert på [denne oppskriften](https://backyardforager.com/creme-de-lilac-a-silky-smooth-lilac-liqueur/), som bruker syrin, men mange slags blomster kan brukes; jeg har hatt gode resultater med både syrin og kaprifol.

**VIKTIG: Husk å sjekke om blomstene du har tenkt å bruke er giftige!** [Urtekilden](https://rolv.no/) er et godt sted å se.

Det er lurt å smake på noen blomster; smaker de bittert bør du nok ikke bruke dem.  Spesielt for syrin er det enkelte varietaler som ikke smaker godt.

## Du trenger:

* Blomster 
* Ca. 350ml 60% sprit
* 250g hvitt sukker
* Litt sitronolje (valgfritt, men det gjør resultatet friskere - alternativt går det an å ha litt sitronskall i, se under)

## Slik gjør du:

### Spritinfusjon:

Plukk blomster; fjern så mye du kan som ikke er kronblader (dvs. alt som er grønt).  Dersom de er støvete kan du dyppe dem forsiktig i kaldt vann og legge dem på kjøkkenpapir for å tørke.

Legg blomstene i et Norgesglass e.l., og hell på spriten.  Rist forsiktig, og dytt eventuelt forsiktig på blomstene så de er dekket. La dette stå i romtemperatur i ca. seks timer; rist forsiktig underveis hvis du gidder.  Sil så vekk blomstene.

Gjenta dette tre eller flere ganger, til du er fornøyd med smak og farge.

Har du ikke sitronolje, men vil ha litt sitronpreg på likøren, skreller du en stripe sitronskall (få med så lite av det hvite underskallet som mulig) og har det oppi sammen med blomstene en av sekstimers-rundene.

Tips:  Når du smaker på sterk infusert sprit, ta en teskje eller så i et glass og bland med en spiseskje kaldt vann.  Dette frigjør aromamolekylene, og tynner ut spriten så ikke luktreseptorene lammes av alkoholdunst.

### Sukkerlake:

Fyll et Norgesglass eller syltetøyglass med blomster, hell på 250g hvitt sukker, og rist godt.  La det stå i romtemperatur i tre døgn; rist litt underveis hvis du gidder.

Etter tre døgn har du sukkeret og blomstene i en gryte sammen med 250ml vann (tips: bruk vannet til å rense ut mest mulig sukker fra glasset).  Gi det et oppkok mens du rører, og la det småkoke uten lokk i fem minutter.  Sett på lokk, og la det avkjøles over natten.

Neste dag koker du opp igjen, lar det småkoke i fem minutter, og kjøler det ned til romtemperatur.  Til slutt siler du av blomstene - når står du igjen med en 50% sukkerlake.

### Likør:

Mål opp hvor mye infusert sprit du endte opp med.  Bruk så [denne kalkulatoren](https://hobbybrennen.ch/Rechner/en/LiqueurCalculator.html) til å regne ut hvor mye sukkerlake og eventuelt vann du må tilsette for å nå et alkoholinnhold på ca. 26-30% og et sukkerinnhold på ca. 220-250g/L.

Som et eksempel, da jeg lagde kaprifollikør sommeren 2025 endte jeg opp med 300ml sprit; med 300g sukkerlake og 100ml vann endte jeg på 28% ABV og 234g/L sukker, som passer min gane.  Eventuell sukkerlake du ender opp med til overs kan f.eks. brukes på pannekaker.

Dette må blandes godt! Har du en magnetrører er den perfekt å bruke her; har du ikke det, heller du spriten og sukkerlaken på en flaske og rister livskiten utav det.

Nå er tiden kommet for å eventuelt tilsette sitronolje, hvis du vil. Smak deg frem, men 5-10 dråper bør være et godt utgangspunkt.  Husk at dette også må blandes godt inn.

Og så, det vanskeligste:  Likøren har godt av litt modningstid.  Smaken vil sette seg og bli noe mer kompleks, så hvis du klarer å vente en måned med å drikke den...  Men den er god med en gang!

## Lagring:

Så lenge du har holdt alkoholinnholdet over 22% og sukkerinnholdet over 200g/L bør denne likøren være tilnærmet ubegrenset holdbar.  Den vil misfarges over tid, spesielt hvis den utsettes for lys; for å forsinke denne prosessen bør du ha den på en farget flaske, eller oppbevare den mørkt.