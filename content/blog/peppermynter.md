---
title: Peppermynter
date: 2025-12-17
tags:
  - jul
  - konfekt
---
# Peppermynter

Denne har jeg med meg fra juleverksted hos Mommo (Liss). Der var ofte alle seks barnebarna samlet mens foreldrene
våre var på julehandel (eller annet, hva vet jeg).  Det ble laget andre ting også, men disse er det jeg husker best.

## Du trenger:

* 1 eggehvite
* melis (250g+)
* 4-6 dråper peppermynteolje
* 1 knivsodd tragant
* mokkabønner eller smeltet sjokolade til pynt

## Slik gjør du:

Rør sammen eggehviten med litt av melisen. Når du har en tynn røre har du i tragant og peppermynteolje; så 
fortsetter du å røre inn mer og mer melis til massen er tykk og fast, og ikke faller av røreredskapen når du løfter 
den. Skulle du være uheldig å ha i for mye melis kan du forsiktig spe med litt vann, helst dråpevis.  Smak til slutt 
til med en og en dråpe til med peppermynteolje til du er fornøyd med smaken.

Så setter du hasselnøttstore kuler på bakepapir, klemmer dem flate med en gaffel dyppet i vann, og pynter med en 
mokkabønne eller smeltet sjokolade.  La dem stå til de stivner ordentlig (gjerne kjølig, men helst ikke kaldt).  
Oppbevares i tett boks.

## Varianter:

For en litt annerledes effekt kan du tilsette farge.  Grønn funker bra; er du ekstra fancy eller skal ha fint selskap
kan du dele massen i to, farge dem i forskjellige farger, og marmorere dem sammen.  Hvis du gidder.