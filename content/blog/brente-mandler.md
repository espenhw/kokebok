---
title: Brente mandler
date: 2025-12-17
tags:
  - jul
---
# Brente mandler

Godt og enkelt, men en tålmodighetsprøve.

## Du trenger:

* 400 g mandler
* 200 g sukker
* 1 dl vann
* 1 ss smør
* litt salt

## Slik gjør du:

Rist mandlene i ovnen (180&deg; i 10-15 minutter), og la dem avkjøles litt.

Bland sukker og vann (og smakstilsetning, hvis du bruker &mdash; se under) i en stor tykkbunnet kjele.  Kok det opp, 
ha i mandlene, rør godt, og senk varmen til litt over middels.  Kok langsomt inn mens du rører ofte, til væsken har 
fordampet og sukkeret begynner å krystallisere seg rundt mandlene &mdash; dette tar tid, så vær tålmodig.

Ha så i smøret og dryss over litt salt, og rør godt sammen.  Fortsett å varme mandlene (rør ofte!) til sukkeret 
begynner å smelte igjen.

Ha mandlene over på en stekeplate med bakepapir på, og spre dem utover.  Hjelp til med et par gafler hvis de 
klistrer seg veldig sammen.

## Variasjoner:

Her kan du leke med smakstilsetninger!  To jeg har hatt stor suksess med:

* 1 ts kanel + 1 ts vaniljepulver
* 3 ss lakrispulver + 1 ts chipotlepulver

Tips:  Hvis du skal prøve en ny smaksvariant kan det lønne seg å lage en halv eller endog en kvart porsjon, så 
ikke det føles bortkastet når det ikke er godt!